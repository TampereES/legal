# Tampere Entrepreneurship Society ry säännöt

## 1. YHDISTYKSEN NIMI, KOTIPAIKKA JA KIELI

Yhdistyksen nimi on Tampere Entrepreneurship Society ja sen kotipaikka on Tampere. Virallinen asiakirja- ja työskentelykieli on suomi.

## 2. YHDISTYKSEN TARKOITUS JA TOIMINTA

Yhdistyksen tarkoituksena on edistää yrittäjyysmyönteistä kulttuuria ja kasvuyritystoiminnan yleisiä edellytyksiä, vaalia yrittäjähenkeä, ja toimia jäsentensä yhteistyöelimenä.

Tarkoituksensa toteuttamiseksi yhdistys hoitaa jäsenistönsä keskuudessa ja sen ulkopuolella tiedotustyötä. Se järjestää kokoontumisia, koulutus-, seminaari-, juhla-, ja huvitilaisuuksia sekä muuta vastaavaa toimintaa. Lisäksi yhdistys voi toimia tarkoituksensa toteuttamista edistävän tiedotusmateriaalin julkaisijana tai levittäjänä. Yhdistys pitää yhteyttä yliopistoihin, korkeakouluihin, opiskelijajärjestöihin, yrityksiin sekä muihin sidosryhmiin.

Toimintansa tukemiseksi yhdistys voi ottaa vastaan lahjoituksia ja avustuksia sekä testamentattuja varoja. Lisäksi yhdistys voi toimeenpanna rahankeräyksiä, arpajaisia, huvitilaisuuksia ja muita vastaavia tapahtumia hankittuaan asianmukaisen luvan.

## 3. JÄSENET

Yhdistyksellä voi olla varsinaisia jäseniä, alumnijäseniä, kannatusjäseniä, yhteisöjäseniä sekä kunniapuheenjohtaja ja kunniajäseniä.

Yhdistyksen varsinaiseksi jäseneksi voi liittyä jokainen, joka hyväksyy yhdistyksen tarkoituksen ja säännöt.

Alumnijäseneksi voidaan hyväksyä jokainen, joka on ollut yhdistyksen jäsen. Alumnijäseniltä voidaan kerätä jäsenmaksu, mutta niillä ei ole äänioikeutta.

Kannatusjäseneksi voidaan hyväksyä jokainen, joka haluaa tukea yhdistyksen tarkoitusta ja toimintaa. Kannatusjäsenillä on velvollisuus maksaa jäsenmaksua, mutta niillä ei ole äänioikeutta.

Yhteisöjäseneksi voidaan hyväksyä muunlaisia rekisteröityjä oikeushenkilöitä, jotka hyväksyvät yhdistyksen säännöt, tarkoitusperät sekä täyttää sääntöjen mukaiset jäsenvelvoitteensa. Yhteisöjäsenillä on velvollisuus maksaa jäsenmaksua, mutta niillä ei ole äänioikeutta.

Kunniapuheenjohtajaksi tai kunniajäseneksi voidaan hallituksen esityksestä yhdistyksen kokouksessa kutsua henkilö, joka on huomattavasti edistänyt ja tukenut yhdistyksen toimintaa. Kunniajäsenillä ja kunniapuheenjohtajalla ei ole äänioikeutta eikä velvollisuutta maksaa jäsenmaksua.

Jäsenhakemukset hyväksyy yhdistyksen hallitus.

## 4. JÄSENEN EROAMINEN JA EROTTAMINEN

Jäsenellä on oikeus erota yhdistyksestä ilmoittamalla siitä kirjallisesti hallitukselle tai ilmoittamalla erosta yhdistyksen kokouksessa merkittäväksi pöytäkirjaan.

Hallitus voi erottaa jäsenen yhdistyksestä, jos jäsen on jättänyt täyttämättä ne velvoitukset, joihin hän on yhdistykseen liittymällä sitoutunut tai on menettelyllään yhdistyksessä tai sen ulkopuolella huomattavasti vahingoittanut yhdistystä tai ei enää täytä laissa taikka yhdistyksen säännöissä mainittuja jäsenyyden ehtoja.

## 5. LIITTYMIS- JA JÄSENMAKSU

Kaikilta jäseniltä perittävän liittymismaksun ja vuotuisen jäsenmaksun suuruudesta erikseen kullekin jäsenryhmälle päättää yhdistyksen varsinainen kokous. Kunniapuheenjohtaja ja kunniajäsenet eivät suorita jäsenmaksuja.

## 6. VUOSIKOKOUKSEN AIKA JA KOOLLEKUTSUMINEN

Yhdistyslain 20 §:n mukaisena yhdistyksen ylimpänä päättävänä elimenä toimii vuosikokous. Varsinainen vuosikokous pidetään kerran vuodessa, ja sen ajan ja paikan päättää yhdistyksen hallitus.

Ylimääräinen vuosikokous pidetään, jos yhdistyksen kokous tai hallitus niin päättää tai jos vähintään yksi kymmenesosa (1/10) yhdistyksen äänioikeutetuista henkilöjäsenistä sitä kirjallisesti erityisesti ilmoitettujen asioiden käsittelyä varten yhdistyksen hallitukselta pyytää. Yhdistyksen kokouksen tai yhdistyksen hallituksen koolle kutsuessa ylimääräisen vuosikokouksen, päättää se kokouksen ajankohdan. Jos edellä mainittu määrä yhdistyksen äänioikeutettuja henkilöjäseniä pyytää ylimääräisen vuosikokouksen koollekutsumista, on se pidettävä viimeistään kahden (2) kuukauden kuluessa.

Kutsu vuosikokoukseen on toimitettava jäsenille sekä sääntömääräisesti puhe- ja läsnäolo- oikeutetuille kirjallisesti vähintään kaksi (2) viikkoa ennen vuosikokousta.

## 7. VUOSIKOKOUKSEN OSALLISTUJAT, ALOITEOIKEUS JA KOKOUSMENETTELY

### 1) Äänioikeus vuosikokouksessa

Vuosikokouksessa on äänioikeus jokaisella varsinaisella jäsenellä, jonka kyseisen kalenterivuoden jäsenmaksu on maksettu viimeistään 14 vuorokautta ennen kokousta.

### 2) Puhe- ja läsnäolo-oikeus vuosikokouksissa

Yhdistyksen työntekijöillä, alumnijäsenillä, kunniapuheenjohtajalla, kunniajäsenillä, kannattavilla jäsenillä sekä yhteisöjäsenillä on kokouksessa puhe- ja läsnäolo-oikeus, ja se voidaan myöntää myös sitä pyytäville henkilöille.

### 3) Aloiteoikeus

Oikeus aloitteiden tekemiseen vuosikokoukselle on varsinaisilla jäsenillä ja yhdistyksen hallituksella. Yhdistyksen sääntöjen muuttamista koskevat aloitteet on lähetettävä yhdistyksen hallitukselle viimeistään viisi (5) viikkoa ennen vuosikokousta. Muut aloitteet on lähetettävä yhdistyksen hallitukselle vähintään kaksi (2) viikkoa ennen vuosikokousta. Yhdistyksen hallitus esittää aloitteet lausunnollaan varustettuna vuosikokoukselle käsiteltäväksi.

### 4) Kokousmenettely vuosikokouksessa

Vuosikokouksessa sovelletaan yhdistyslain, näiden sääntöjen, vakiintuneen kokouskäytännön sekä kokouksen hyväksymän menettelytapajärjestyksen mukaista kokousmenettelyä.

### 5) Päätöksenteko vuosikokouksessa

Vuosikokouksen päätökseksi tulee, ellei säännöissä tai laissa ole toisin määrätty, se mielipide, jota on kannattanut yli puolet annetuista äänistä. Äänestys on toimitettava suljetuin lipuin kun vähintään kolmasosa (1/3) äänivaltaisista osanottajista sitä pyytää. Äänten mennessä tasan ratkaisee kokouksen puheenjohtajan ääni, vaaleissa kuitenkin arpa. Henkilövaalit suoritetaan aina suljetuin lipuin.

Vuosikokouksessa suoritettavassa puheenjohtajavaalissa noudatetaan enemmistövaalitapaa siten, että yli puolet äänistä saanut ehdokas tulee valituksi. Mikäli ensimmäisellä kierroksella kukaan ehdokkaista ei ole saanut yli puolta kokouksen äänistä, siirtyy kaksi eniten ääniä saanutta toiselle kierrokselle.

Vuosikokouksessa suoritettava muiden neljän (4) tai useamman hallituksen jäsenen vaali suoritetaan enemmistövaalitapaa käyttäen siten, että jokainen lippuun merkitty nimi saa yhden äänen.

## 8. YHDISTYKSEN VUOSIKOKOUKSEN ASIAT

### 1) Varsinaisen vuosikokouksen asiat:

- kokouksen avaaminen
- valitaan kokouksen puheenjohtaja, sihteeri, kaksi pöytäkirjan tarkastajaa ja kaksi ääntenlaskijaa
- todetaan kokouksen osanottajat, laillisuus ja päätösvaltaisuus
- vahvistetaan kokouksen työjärjestys
- hyväksytään kokouksen menettelytapajärjestys
- käsitellään ja vahvistetaan toimintakertomus edelliseltä toimikaudelta
- käsitellään tilikertomus ja tilintarkastajien lausunto sekä vahvistetaan tilinpäätös
- päätetään vastuuvapauden myöntämisestä yhdistyksen hallitukselle sekä muille tili- ja vastuuvelvollisille
- käsitellään yhdistyksen hallituksen selonteko toiminnastaan kuluvalla toimikaudella
- käsitellään seuraavan vuoden toimintasuunnitelma
- määrätään liittymis- ja jäsenmaksujen suuruus
- käsitellään ja vahvistetaan seuraavan vuoden talousarvio
- valitaan kaksi (2) tilintarkastajaa ja heille varatilintarkastajat
- valitaan yhdistyksen hallituksen puheenjohtaja seuraavaksi kalenterivuodeksi
- valitaan yhdistyksen hallitukseen neljä tai useampi muuta jäsentä seuraavaksi kalenterivuodeksi
- käsitellään aloitteet ja yhdistyksen hallituksen niistä antamat lausunnot

### 2) Ylimääräisen vuosikokouksen asiat

Ylimääräisessä vuosikokouksessa käsitellään ne asiat, jotka kokouskutsussa on mainittu sekä ne yhdistyksen hallituksen esittämät asiat, jotka kokous päättää ottaa käsiteltäviksi, mikäli asiaa ei tarvitse mainita kokouskutsussa.

## 9. HALLITUS

Yhdistyksen hallitukseen kuuluvat yhdistyksen vuosikokouksessa valitut puheenjohtaja sekä neljä tai useampi muuta hallituksen jäsentä.

Yhdistyksen hallituksen tehtävänä on sen lisäksi, mitä nämä säännöt muutoin edellyttävät:

- valmistella yhdistyksen kokouksen käsiteltäväksi tulevat asiat ja kutsua vuosikokoukset koolle,
- vastata omaisuuden hoidosta ja huolehtia varainhankinnasta,
- järjestää yhdistyksen tavoitteiden mukaista harrastus-, koulutus-, tiedotus- ja muuta vaikuttamistoimintaa ja
- yhdistyksen kokousten päätösten toimeenpaneminen.

Yhdistyksen hallitus on päätösvaltainen, kun vähintään puolet sen jäsenistä on läsnä, puheenjohtaja tai varapuheenjohtaja mukaan luettuna.

Yhdistyksen hallitus kokoontuu joko hallituksen päätöksestä tai sen puheenjohtajan kutsusta. Puheenjohtajan ollessa estynyt, voi kokouksen kutsua koolle toinen varapuheenjohtajista. Lisäksi kokous voidaan järjestää puolen (1/2-osa) yhdistyksen hallituksesta sitä pyytäessä. Äänestykset kokouksissa ratkaistaan yksinkertaisella äänten enemmistöllä. Äänten mennessä tasan ratkaisee puheenjohtajan ääni, vaaleissa kuitenkin arpa.

Yhdistyksen työntekijöillä on hallituksen kokouksissa puhe- ja läsnäolo-oikeus. Yhdistyksen hallitus voi perustellusta syystä evätä joko yksittäisten työntekijöiden tai kaikkien työntekijöiden läsnäolo-oikeuden joko yksittäisen asian käsittelyn ajaksi tai yksittäisen kokouksen ajaksi kokonaan.

Yhdistyksen hallitus voi tapauskohtaisesti päättää myöntää joko tiettyyn kokoukseen tai tietyn asian käsittelyn ajaksi puhe- ja läsnäolo-oikeuden kokouksiin myös muille henkilöille. Perustellusta syystä hallitus voi myöntää pysyvän puhe- ja läsnäolo-oikeuden kokouksiinsa myös muille henkilöille.

## 10. YHDISTYKSEN NIMEN KIRJOITTAMINEN

Yhdistyksen nimen kirjoittaa hallituksen puheenjohtaja, rahastonhoitaja tai kaksi hallituksen jäsentä yhdessä.

## 11. TILIKAUSI JA TILINTARKASTUS

Yhdistyksen tilikausi on kalenterivuosi, joka on myös tilintarkastajien toimikausi. Tilinpäätös tarvittavine liiteasiakirjoineen ja hallituksen vuosikertomus on annettava tilintarkastajille viimeistään 30.4. Tilintarkastajien tulee antaa kirjallinen lausuntonsa viimeistään 15.5. hallitukselle.

## 12. SÄÄNTÖJEN MUUTTAMINEN JA YHDISTYKSEN PURKAMINEN

Päätös sääntöjen muuttamisesta ja yhdistyksen purkamisesta on tehtävä kahdessa peräkkäisessä vuosikokouksessa, ensimmäisellä kerralla vähintään kahden kolmasosan (2/3) ja toisella kerralla yhden kahdesosan (1/2) enemmistöllä annetuista äänistä.

Mikäli sääntöjä halutaan muuttaa kiireellisinä, voidaan päätös tehdä yhdessä vuosikokouksessa siten, että muutosesitys voidaan julistaa kiireelliseksi sen saadessa vähintään kolme neljäsosaa (3/4) annetuista äänistä ja tällöin kiireelliseksi julistettu esitys voidaan hyväksyä sen saadessa vähintään yhden kahdesosan (1/2) annetuista äänistä enemmistöllä.

Yhdistyksen purkautuessa käytetään yhdistyksen varat yhdistyksen tarkoituksen edistämiseen purkamisesta päättävän kokouksen määräävällä tavalla. Yhdistyksen tullessa lakkautetuksi käytetään sen varat samaan tarkoitukseen.

## 13. OHJESÄÄNNÖT

Näitä sääntöjä täydentävillä ohjesäännöillä voidaan antaa täsmentäviä määräyksiä yhdistyksen toiminnan kannalta tärkeinä pidettävistä asioista. Ohjesäännöt ja niihin tehtävät muutokset on hyväksyttävä yhdistyksen kokouksessa vähintään kahden kolmasosan (2/3) enemmistöllä annetuista äänistä. Ohjesäännöt tulevat voimaan heti, kun ne on yhdistyksen kokouksessa hyväksytty.
